---
id: "ganga-stotram.kn"
mantra_id: "ganga-stotram"
language_code: "kn"
title: "ಶ್ರೀ ಗಂಗಾ ಸ್ತೋತ್ರಂ"
deity_theme: ["universal"]
purpose: ["devotion"]
tradition: "stotra"
tags:
  content_type: ["stotra"]
keywords:
  - "ganga"
  - "stotram"
  - "ಶ್ರೀ ಗಂಗಾ ಸ್ತೋತ್ರಂ"
source:
  text: "Public Domain"
  citation: null
license: "public-domain"
status: "pending"
quality_level: "community"
phonetic: null
created_at: "2026-02-15T07:06:28.137Z"
updated_at: "2026-02-15T07:06:28.137Z"
---
ದೇವಿ ಸುರೇಶ್ವರಿ ಭಗವತಿ ಗಂಗೇ  
ತ್ರಿಭುವನತಾರಿಣಿ ತರಳತರಂಗೇ |  
    ಶಂಕರಮೌಳಿವಿಹಾರಿಣಿ ವಿಮಲೇ  
ಮಮ ಮತಿರಾಸ್ತಾಂ ತವ ಪದಕಮಲೇ || ೧ ||

ಭಾಗೀರಥಿಸುಖದಾಯಿನಿ ಮಾತ-
\-ಸ್ತವ ಜಲಮಹಿಮಾ ನಿಗಮೇ ಖ್ಯಾತಃ |  
    ನಾಹಂ ಜಾನೇ ತವ ಮಹಿಮಾನಂ  
ಪಾಹಿ ಕೃಪಾಮಯಿ ಮಾಮಜ್ಞಾನಮ್ || ೨ ||

ಹರಿಪದಪಾದ್ಯತರಂಗಿಣಿ ಗಂಗೇ  
ಹಿಮವಿಧುಮುಕ್ತಾಧವಳತರಂಗೇ |  
    ದೂರೀಕುರು ಮಮ ದುಷ್ಕೃತಿಭಾರಂ  
ಕುರು ಕೃಪಯಾ ಭವಸಾಗರಪಾರಮ್ || ೩ ||

ತವ ಜಲಮಮಲಂ ಯೇನ ನಿಪೀತಂ  
ಪರಮಪದಂ ಖಲು ತೇನ ಗೃಹೀತಮ್ |  
    ಮಾತರ್ಗಂಗೇ ತ್ವಯಿ ಯೋ ಭಕ್ತಃ  
ಕಿಲ ತಂ ದ್ರಷ್ಟುಂ ನ ಯಮಃ ಶಕ್ತಃ || ೪ ||

ಪತಿತೋದ್ಧಾರಿಣಿ ಜಾಹ್ನವಿ ಗಂಗೇ  
ಖಂಡಿತಗಿರಿವರಮಂಡಿತ ಭಂಗೇ |  
    ಭೀಷ್ಮಜನನಿ ಹೇ ಮುನಿವರಕನ್ಯೇ  
ಪತಿತನಿವಾರಿಣಿ ತ್ರಿಭುವನಧನ್ಯೇ || ೫ ||

ಕಲ್ಪಲತಾಮಿವ ಫಲದಾಂ ಲೋಕೇ  
ಪ್ರಣಮತಿ ಯಸ್ತ್ವಾಂ ನ ಪತತಿ ಶೋಕೇ |  
    ಪಾರಾವಾರವಿಹಾರಿಣಿ ಗಂಗೇ  
ವಿಮುಖಯುವತಿಕೃತತರಳಾಪಾಂಗೇ || ೬ ||

ತವ ಚೇನ್ಮಾತಃ ಸ್ರೋತಃ ಸ್ನಾತಃ  
ಪುನರಪಿ ಜಠರೇ ಸೋಽಪಿ ನ ಜಾತಃ |  
    ನರಕನಿವಾರಿಣಿ ಜಾಹ್ನವಿ ಗಂಗೇ  
ಕಲುಷವಿನಾಶಿನಿ ಮಹಿಮೋತ್ತುಂಗೇ || ೭ ||

ಪುನರಸದಂಗೇ ಪುಣ್ಯತರಂಗೇ  
ಜಯ ಜಯ ಜಾಹ್ನವಿ ಕರುಣಾಪಾಂಗೇ |  
    ಇಂದ್ರಮುಕುಟಮಣಿರಾಜಿತಚರಣೇ  
ಸುಖದೇ ಶುಭದೇ ಭೃತ್ಯಶರಣ್ಯೇ || ೮ ||

ರೋಗಂ ಶೋಕಂ ತಾಪಂ ಪಾಪಂ  
ಹರ ಮೇ ಭಗವತಿ ಕುಮತಿಕಲಾಪಮ್ |  
    ತ್ರಿಭುವನಸಾರೇ ವಸುಧಾಹಾರೇ  
ತ್ವಮಸಿ ಗತಿರ್ಮಮ ಖಲು ಸಂಸಾರೇ || ೯ ||

ಅಲಕಾನಂದೇ ಪರಮಾನಂದೇ  
ಕುರು ಕರುಣಾಮಯಿ ಕಾತರವಂದ್ಯೇ |  
    ತವ ತಟನಿಕಟೇ ಯಸ್ಯ ನಿವಾಸಃ  
ಖಲು ವೈಕುಂಠೇ ತಸ್ಯ ನಿವಾಸಃ || ೧೦ ||

ವರಮಿಹ ನೀರೇ ಕಮಠೋ ಮೀನಃ  
ಕಿಂ ವಾ ತೀರೇ ಶರಟಃ ಕ್ಷೀಣಃ |  
    ಅಥವಾ ಶ್ವಪಚೋ ಮಲಿನೋ ದೀನ-
\-ಸ್ತವ ನ ಹಿ ದೂರೇ ನೃಪತಿಕುಲೀನಃ || ೧೧ ||

ಭೋ ಭುವನೇಶ್ವರಿ ಪುಣ್ಯೇ ಧನ್ಯೇ  
ದೇವಿ ದ್ರವಮಯಿ ಮುನಿವರಕನ್ಯೇ |  
    ಗಂಗಾಸ್ತವಮಿಮಮಮಲಂ ನಿತ್ಯಂ  
ಪಠತಿ ನರೋ ಯಃ ಸ ಜಯತಿ ಸತ್ಯಮ್ || ೧೨ ||

ಯೇಷಾಂ ಹೃದಯೇ ಗಂಗಾಭಕ್ತಿ-
\-ಸ್ತೇಷಾಂ ಭವತಿ ಸದಾ ಸುಖಮುಕ್ತಿಃ |  
    ಮಧುರಾಕಾಂತಾ ಪಂಝಟಿಕಾಭಿಃ  
ಪರಮಾನಂದಕಲಿತಲಲಿತಾಭಿಃ || ೧೩ ||

ಗಂಗಾಸ್ತೋತ್ರಮಿದಂ ಭವಸಾರಂ  
ವಾಂಛಿತಫಲದಂ ವಿಮಲಂ ಸಾರಮ್ |  
    ಶಂಕರಸೇವಕಶಂಕರರಚಿತಂ  
ಪಠತಿ ಸುಖೀ ಸ್ತವ ಇತಿ ಚ ಸಮಾಪ್ತಃ || ೧೪ ||
