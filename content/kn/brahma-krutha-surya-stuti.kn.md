---
id: "brahma-krutha-surya-stuti.kn"
mantra_id: "brahma-krutha-surya-stuti"
language_code: "kn"
title: "ಶ್ರೀ ಸೂರ್ಯ ಸ್ತುತಿಃ (ಬ್ರಹ್ಮ ಕೃತಂ)"
deity_theme: ["surya"]
purpose: ["devotion"]
tradition: "stotra"
tags:
  content_type: ["stuti"]
keywords:
  - "brahma"
  - "krutha"
  - "surya"
  - "stuti"
  - "ಶ್ರೀ ಸೂರ್ಯ ಸ್ತುತಿಃ (ಬ್ರಹ್ಮ ಕೃತಂ)"
source:
  text: "Public Domain"
  citation: null
  license: "public-domain"
status: "pending"
quality_level: "community"
phonetic: null
created_at: "2026-02-15T07:06:28.137Z"
updated_at: "2026-02-15T07:06:28.137Z"
---
ಬ್ರಹ್ಮೋವಾಚ |  
    ಆದಿದೇವೋಽಸಿ ದೇವಾನಾಮೈಶ್ವರ್ಯಾಚ್ಚ ತ್ವಮೀಶ್ವರಃ |  
    ಆದಿಕರ್ತಾಽಸಿ ಭೂತಾನಾಂ ದೇವದೇವೋ ದಿವಾಕರಃ || ೧ ||

ಜೀವನಃ ಸರ್ವಭೂತಾನಾಂ ದೇವಗಂಧರ್ವರಕ್ಷಸಾಮ್ |  
    ಮುನಿಕಿಂನರಸಿದ್ಧಾನಾಂ ತಥೈವೋರಗಪಕ್ಷಿಣಾಮ್ || ೨ ||

ತ್ವಂ ಬ್ರಹ್ಮಾ ತ್ವಂ ಮಹಾದೇವಸ್ತ್ವಂ ವಿಷ್ಣುಸ್ತ್ವಂ ಪ್ರಜಾಪತಿಃ |  
    ವಾಯುರಿಂದ್ರಶ್ಚ ಸೋಮಶ್ಚ ವಿವಸ್ವಾನ್ ವರುಣಸ್ತಥಾ || ೩ ||

ತ್ವಂ ಕಾಲಃ ಸೃಷ್ಟಿಕರ್ತಾ ಚ ಹರ್ತಾ ಭರ್ತಾ ತಥಾ ಪ್ರಭುಃ |  
    ಸರಿತಃ ಸಾಗರಾಃ ಶೈಲಾ ವಿದ್ಯುದಿಂದ್ರಧನೂಂಷಿ ಚ || ೪ ||

ಪ್ರಳಯಃ ಪ್ರಭವಶ್ಚೈವ ವ್ಯಕ್ತಾವ್ಯಕ್ತಃ ಸನಾತನಃ |  
    ಈಶ್ವರಾತ್ಪರತೋ ವಿದ್ಯಾ ವಿದ್ಯಾಯಾಃ ಪರತಃ ಶಿವಃ || ೫ ||

ಶಿವಾತ್ಪರತರೋ ದೇವಸ್ತ್ವಮೇವ ಪರಮೇಶ್ವರಃ |  
    ಸರ್ವತಃ ಪಾಣಿಪಾದಾಂತಃ ಸರ್ವತೋಕ್ಷಿಶಿರೋಮುಖಃ || ೬ ||

ಸಹಸ್ರಾಂಶುಃ ಸಹಸ್ರಾಸ್ಯಃ ಸಹಸ್ರಚರಣೇಕ್ಷಣಃ |  
    ಭೂತಾದಿರ್ಭೂರ್ಭುವಃ ಸ್ವಶ್ಚ ಮಹಃ ಸತ್ಯಂ ತಪೋ ಜನಃ || ೭ ||

ಪ್ರದೀಪ್ತಂ ದೀಪನಂ ದಿವ್ಯಂ ಸರ್ವಲೋಕಪ್ರಕಾಶಕಮ್ |  
    ದುರ್ನಿರೀಕ್ಷ್ಯಂ ಸುರೇಂದ್ರಾಣಾಂ ಯದ್ರೂಪಂ ತಸ್ಯ ತೇ ನಮಃ || ೮ ||

ಸುರಸಿದ್ಧಗಣೈರ್ಜುಷ್ಟಂ ಭೃಗ್ವತ್ರಿಪುಲಹಾದಿಭಿಃ |  
    ಸ್ತುತಸ್ಯ ಪರಮವ್ಯಕ್ತಂ ಯದ್ರೂಪಂ ತಸ್ಯ ತೇ ನಮಃ || ೯ ||

ವೇದ್ಯಂ ವೇದವಿದಾಂ ನಿತ್ಯಂ ಸರ್ವಜ್ಞಾನಸಮನ್ವಿತಮ್ |  
    ಸರ್ವದೇವಾಧಿದೇವಸ್ಯ ಯದ್ರೂಪಂ ತಸ್ಯ ತೇ ನಮಃ || ೧೦ ||

ವಿಶ್ವಕೃದ್ವಿಶ್ವಭೂತಂ ಚ ವೈಶ್ವಾನರಸುರಾರ್ಚಿತಮ್ |  
    ವಿಶ್ವಸ್ಥಿತಮವೇದ್ಯಂ ಚ ಯದ್ರೂಪಂ ತಸ್ಯ ತೇ ನಮಃ || ೧೧ ||

ಪರಂ ಯಜ್ಞಾತ್ಪರಂ ವೇದಾತ್ಪರಂ ಲೋಕಾತ್ಪರಂ ದಿವಃ |  
    ಪರಮಾತ್ಮೇತ್ಯಭಿಖ್ಯಾತಂ ಯದ್ರೂಪಂ ತಸ್ಯ ತೇ ನಮಃ || ೧೨ ||

ಅವಿಜ್ಞೇಯಮನಾಲಕ್ಷ್ಯಮಧ್ಯಾನಗತಮವ್ಯಯಮ್ |  
    ಅನಾದಿನಿಧನಂ ಚೈವ ಯದ್ರೂಪಂ ತಸ್ಯ ತೇ ನಮಃ || ೧೩ ||

ನಮೋ ನಮಃ ಕಾರಣಕಾರಣಾಯ  
ನಮೋ ನಮಃ ಪಾಪವಿಮೋಚನಾಯ |  
    ನಮೋ ನಮಸ್ತೇಽದಿತಿವಂದಿತಾಯ  
ನಮೋ ನಮೋ ರೋಗವಿನಾಶನಾಯ || ೧೪ ||

ನಮೋ ನಮಃ ಸರ್ವವರಪ್ರದಾಯ  
ನಮೋ ನಮಃ ಸರ್ವಸುಖಪ್ರದಾಯ |  
    ನಮೋ ನಮಃ ಸರ್ವಧನಪ್ರದಾಯ  
ನಮೋ ನಮಃ ಸರ್ವಮತಿಪ್ರದಾಯ || ೧೫ ||
