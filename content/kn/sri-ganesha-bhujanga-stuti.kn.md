---
id: "sri-ganesha-bhujanga-stuti.kn"
mantra_id: "sri-ganesha-bhujanga-stuti"
language_code: "kn"
title: "ಶ್ರೀ ಗಣೇಶ ಭುಜಂಗ ಸ್ತುತಿಃ"
deity_theme: ["ganesha"]
purpose: ["devotion"]
tradition: "stotra"
tags:
  content_type: ["stuti"]
keywords:
  - "sri"
  - "ganesha"
  - "bhujanga"
  - "stuti"
  - "ಶ್ರೀ ಗಣೇಶ ಭುಜಂಗ ಸ್ತುತಿಃ"
source:
  text: "Public Domain"
  citation: null
  license: "public-domain"
status: "pending"
quality_level: "community"
phonetic: null
created_at: "2026-02-15T07:06:28.137Z"
updated_at: "2026-02-15T07:06:28.137Z"
---
ಶ್ರಿಯಃ ಕಾರ್ಯಸಿದ್ಧೇರ್ಧಿಯಃ ಸತ್ಸುಖರ್ಧೇಃ  
ಪತಿಂ ಸಜ್ಜನಾನಾಂ ಗತಿಂ ದೇವತಾನಾಮ್ |  
    ನಿಯಂತಾರಮಂತಃ ಸ್ವಯಂ ಭಾಸಮಾನಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೧ ||

ಗಣಾನಾಮಧೀಶಂ ಗುಣಾನಾಂ ಸದೀಶಂ  
ಕರೀಂದ್ರಾನನಂ ಕೃತ್ತಕಂದರ್ಪಮಾನಮ್ |  
    ಚತುರ್ಬಾಹುಯುಕ್ತಂ ಚಿದಾನಂದಸಕ್ತಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೨ ||

ಜಗತ್ಪ್ರಾಣವೀರ್ಯಂ ಜನತ್ರಾಣಶೌರ್ಯಂ  
ಸುರಾಭೀಷ್ಟಕಾರ್ಯಂ ಸದಾಽಕ್ಷೋಭ್ಯ ಧೈರ್ಯಮ್ |  
    ಗುಣಿಶ್ಲಾಘ್ಯಚರ್ಯಂ ಗಣಾಧೀಶವರ್ಯಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೩ ||

ಚಲದ್ವಕ್ರತುಂಡಂ ಚತುರ್ಬಾಹುದಂಡಂ  
ಮದಸ್ರಾವಿಗಂಡಂ ಮಿಲಚ್ಚಂದ್ರಖಂಡಮ್ |  
    ಕನದ್ದಂತಕಾಂಡಂ ಮುನಿತ್ರಾಣಶೌಂಡಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೪ ||

ನಿರಸ್ತಾಂತರಾಯಂ ಪರಿಧ್ವಸ್ತಮಾಯಂ  
ಚಿದಾನಂದಕಾಯಂ ಸದಾ ಮತ್ಸಹಾಯಮ್ |  
    ಅಜಸ್ರಾನಪಾಯಂ ತ್ವಜಂ ಚಾಪ್ರಮೇಯಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೫ ||

ವರಂ ಚಾಭಯಂ ಪಾಶಪುಸ್ತಾಕ್ಷಸೂತ್ರಂ  
ಸೃಣಿಂ ಬೀಜಪೂರಂ ಕರೈಃ ಪಂಕಜಂ ಚ |  
    ದಧಾನಂ ಸರೋಜಾಸನಂ ಶಕ್ತಿಯುಕ್ತಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೬ ||

ಮಹಾಮೂಷಕಾರೂಢಮಾಧಾರಶಕ್ತ್ಯಾ  
ಸಮಾರಾಧಿತಾಂಘ್ರಿಂ ಮಹಾಮಾತೃಕಾಭಿಃ |  
    ಸಮಾವೃತ್ಯ ಸಂಸೇವಿತಂ ದೇವತಾಭಿಃ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೭ ||

ಶ್ರುತೀನಾಂ ಶಿರೋಭಿಃ ಸ್ತುತಂ ಸರ್ವಶಕ್ತಂ  
ಪತಿಂ ಸಿದ್ಧಿಬುದ್ಧ್ಯೋರ್ಗತಿಂ ಭೂಸುರಾಣಾಮ್ |  
    ಸುರಾಣಾಂ ವರಿಷ್ಠಂ ಗಣಾನಾಮಧೀಶಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೮ ||

ಗಣಾಧೀಶಸಾಮ್ರಾಜ್ಯಸಿಂಹಾಸನಸ್ಥಂ  
ಸಮಾರಾಧ್ಯಮಬ್ಜಾಸನಾದ್ಯೈಃ ಸಮಸ್ತೈಃ |  
    ಫಣಾಭೃತ್ಸಮಾಬದ್ಧತುಂಡಂ ಪ್ರಸಂನಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೯ ||

ಲಸಂನಾಗಕೇಯೂರಮಂಜೀರಹಾರಂ  
ಭುಜಂಗಾಧಿರಾಜಸ್ಫುರತ್ಕರ್ಣಪೂರಮ್ |  
    ಕನದ್ಭೂತಿರುದ್ರಾಕ್ಷರತ್ನಾದಿಭೂಷಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೧೦ ||

ಸ್ಫುರದ್ವ್ಯಾಘ್ರಚರ್ಮೋತ್ತರೀಯೋಪಧಾನಂ  
ತುರೀಯಾದ್ವಯಾತ್ಮಾನುಸಂಧಾನ ಧುರ್ಯಮ್ |  
    ತಪೋಯೋಗಿವರ್ಯಂ ಕೃಪೋದಾರಚರ್ಯಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೧೧ ||

ನಿಜಜ್ಯೋತಿಷಾ ದ್ಯೋತಯಂತಂ ಸಮಸ್ತಂ  
ದಿವಿ ಜ್ಯೋತಿಷಾಂ ಮಂಡಲಂ ಚಾತ್ಮನಾ ಚ |  
    ಭಜದ್ಭಕ್ತಸೌಭಾಗ್ಯಸಿದ್ಧ್ಯರ್ಥಬೀಜಂ  
ಭಜೇ ವಿಘ್ನರಾಜಂ ಭವಾನೀತನೂಜಮ್ || ೧೨ ||

ಸದಾವಾಸಕಲ್ಯಾಣಪುರ್ಯಾಂ ನಿವಾಸಂ  
ಗುರೋರಾಜ್ಞಯಾ ಕುರ್ವತಾ ಭೂಸುರೇಣ |  
    ಮಹಾಯೋಗಿವೇಲ್ನಾಡುಸಿದ್ಧಾಂತಿನಾ ಯ-  
\-ತ್ಕೃತಂ ಸ್ತೋತ್ರಮಿಷ್ಟಾರ್ಥದಂ ತತ್ಪಠಧ್ವಮ್ || ೧೩ ||
