---
id: "sri-surya-kavacham-2-trilokya-mangalam.kn"
mantra_id: "sri-surya-kavacham-2-trilokya-mangalam"
language_code: "kn"
title: "೨ (ತ್ರೈಲೋಕ್ಯಮಂಗಳಂ)"
deity_theme: ["surya"]
purpose: ["devotion"]
tradition: "stotra"
tags:
  content_type: ["kavacham"]
keywords:
  - "sri"
  - "surya"
  - "kavacham"
  - "(trilokya"
  - "mangalam)"
  - "೨ (ತ್ರೈಲೋಕ್ಯಮಂಗಳಂ)"
  - "trilokya"
  - "mangalam"
source:
  text: "Public Domain"
  citation: null
  license: "public-domain"
status: "pending"
quality_level: "community"
phonetic: null
created_at: "2026-02-15T07:06:28.137Z"
updated_at: "2026-02-15T07:06:28.137Z"
---
ಶ್ರೀಸೂರ್ಯ ಉವಾಚ |  
    ಸಾಂಬ ಸಾಂಬ ಮಹಾಬಾಹೋ ಶೃಣು ಮೇ ಕವಚಂ ಶುಭಮ್ |  
    ತ್ರೈಲೋಕ್ಯಮಂಗಳಂ ನಾಮ ಕವಚಂ ಪರಮಾದ್ಭುತಮ್ || ೧ ||

ಯಜ್ಜ್ಞಾತ್ವಾ ಮಂತ್ರವಿತ್ ಸಮ್ಯಕ್ ಫಲಂ ಪ್ರಾಪ್ನೋತಿ ನಿಶ್ಚಿತಮ್ |  
    ಯದ್ಧೃತ್ವಾ ಚ ಮಹಾದೇವೋ ಗಣಾನಾಮಧಿಪೋಽಭವತ್ || ೨ ||

ಪಠನಾದ್ಧಾರಣಾದ್ವಿಷ್ಣುಃ ಸರ್ವೇಷಾಂ ಪಾಲಕಃ ಸದಾ |  
    ಏವಮಿಂದ್ರಾದಯಃ ಸರ್ವೇ ಸರ್ವೈಶ್ವರ್ಯಮವಾಪ್ನುಯುಃ || ೩ ||

ಕವಚಸ್ಯ ಋಷಿರ್ಬ್ರಹ್ಮಾ ಛಂದೋಽನುಷ್ಟುಬುದಾಹೃತಃ |  
    ಶ್ರೀಸೂರ್ಯೋ ದೇವತಾ ಚಾತ್ರ ಸರ್ವದೇವನಮಸ್ಕೃತಃ || ೪ ||

ಯಶ ಆರೋಗ್ಯಮೋಕ್ಷೇಷು ವಿನಿಯೋಗಃ ಪ್ರಕೀರ್ತಿತಃ |  
    ಪ್ರಣವೋ ಮೇ ಶಿರಃ ಪಾತು ಘೃಣಿರ್ಮೇ ಪಾತು ಭಾಲಕಮ್ || ೫ ||

ಸೂರ್ಯೋಽವ್ಯಾಂನಯನದ್ವಂದ್ವಮಾದಿತ್ಯಃ ಕರ್ಣಯುಗ್ಮಕಮ್ |  
    ಅಷ್ಟಾಕ್ಷರೋ ಮಹಾಮಂತ್ರಃ ಸರ್ವಾಭೀಷ್ಟಫಲಪ್ರದಃ || ೬ ||

ಹ್ರೀಂ ಬೀಜಂ ಮೇ ಮುಖಂ ಪಾತು ಹೃದಯಂ ಭುವನೇಶ್ವರೀ |  
    ಚಂದ್ರಬಿಂಬಂ ವಿಂಶದಾದ್ಯಂ ಪಾತು ಮೇ ಗುಹ್ಯದೇಶಕಮ್ || ೭ ||

ಅಕ್ಷರೋಽಸೌ ಮಹಾಮಂತ್ರಃ ಸರ್ವತಂತ್ರೇಷು ಗೋಪಿತಃ |  
    ಶಿವೋ ವಹ್ನಿಸಮಾಯುಕ್ತೋ ವಾಮಾಕ್ಷೀಬಿಂದುಭೂಷಿತಃ || ೮ ||

ಏಕಾಕ್ಷರೋ ಮಹಾಮಂತ್ರಃ ಶ್ರೀಸೂರ್ಯಸ್ಯ ಪ್ರಕೀರ್ತಿತಃ |  
    ಗುಹ್ಯಾದ್ಗುಹ್ಯತರೋ ಮಂತ್ರೋ ವಾಂಛಾಚಿಂತಾಮಣಿಃ ಸ್ಮೃತಃ || ೯ ||

ಶೀರ್ಷಾದಿಪಾದಪರ್ಯಂತಂ ಸದಾ ಪಾತು ಮನೂತ್ತಮಃ |  
    ಇತಿ ತೇ ಕಥಿತಂ ದಿವ್ಯಂ ತ್ರಿಷು ಲೋಕೇಷು ದುರ್ಲಭಮ್ || ೧೦ ||

ಶ್ರೀಪ್ರದಂ ಕಾಂತಿದಂ ನಿತ್ಯಂ ಧನಾರೋಗ್ಯವಿವರ್ಧನಮ್ |  
    ಕುಷ್ಠಾದಿರೋಗಶಮನಂ ಮಹಾವ್ಯಾಧಿವಿನಾಶನಮ್ || ೧೧ ||

ತ್ರಿಸಂಧ್ಯಂ ಯಃ ಪಠೇಂನಿತ್ಯಮರೋಗೀ ಬಲವಾನ್ಭವೇತ್ |  
    ಬಹುನಾ ಕಿಮಿಹೋಕ್ತೇನ ಯದ್ಯನ್ಮನಸಿ ವರ್ತತೇ || ೧೨ ||

ತತ್ತತ್ಸರ್ವಂ ಭವೇತ್ತಸ್ಯ ಕವಚಸ್ಯ ಚ ಧಾರಣಾತ್ |  
    ಭೂತಪ್ರೇತಪಿಶಾಚಾಶ್ಚ ಯಕ್ಷಗಂಧರ್ವರಾಕ್ಷಸಾಃ || ೧೩ ||

ಬ್ರಹ್ಮರಾಕ್ಷಸವೇತಾಲಾ ನ ದ್ರಷ್ಟುಮಪಿ ತಂ ಕ್ಷಮಾಃ |  
    ದೂರಾದೇವ ಪಲಾಯಂತೇ ತಸ್ಯ ಸಂಕೀರ್ತನಾದಪಿ || ೧೪ ||

ಭೂರ್ಜಪತ್ರೇ ಸಮಾಲಿಖ್ಯ ರೋಚನಾಗುರುಕುಂಕುಮೈಃ |  
    ರವಿವಾರೇ ಚ ಸಂಕ್ರಾಂತ್ಯಾಂ ಸಪ್ತಮ್ಯಾಂ ಚ ವಿಶೇಷತಃ |  
    ಧಾರಯೇತ್ ಸಾಧಕಶ್ರೇಷ್ಠಃ ಸ ಪರೋ ಮೇ ಪ್ರಿಯೋ ಭವೇತ್ || ೧೫ ||

ತ್ರಿಲೋಹಮಧ್ಯಗಂ ಕೃತ್ವಾ ಧಾರಯೇದ್ದಕ್ಷಿಣೇ ಕರೇ |  
    ಶಿಖಾಯಾಮಥವಾ ಕಂಠೇ ಸೋಽಪಿ ಸೂರ್ಯೋ ನ ಸಂಶಯಃ || ೧೬ ||

ಇತಿ ತೇ ಕಥಿತಂ ಸಾಂಬ ತ್ರೈಲೋಕ್ಯಮಂಗಳಾಭಿಧಮ್ |  
    ಕವಚಂ ದುರ್ಲಭಂ ಲೋಕೇ ತವ ಸ್ನೇಹಾತ್ ಪ್ರಕಾಶಿತಮ್ || ೧೭ ||

ಅಜ್ಞಾತ್ವಾ ಕವಚಂ ದಿವ್ಯಂ ಯೋ ಜಪೇತ್ ಸೂರ್ಯಮುತ್ತಮಮ್ |  
    ಸಿದ್ಧಿರ್ನ ಜಾಯತೇ ತಸ್ಯ ಕಲ್ಪಕೋಟಿಶತೈರಪಿ || ೧೮ ||
