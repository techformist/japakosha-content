---
id: "sri-suryarya-stotram-yajnavalkya-krutham.kn"
mantra_id: "sri-suryarya-stotram-yajnavalkya-krutham"
language_code: "kn"
title: "ಶ್ರೀ ಸೂರ್ಯಾರ್ಯಾ ಸ್ತೋತ್ರಂ (ಯಾಜ್ಞವಲ್ಕ್ಯ ಕೃತಂ)"
deity_theme: ["navagraha"]
purpose: ["devotion"]
tradition: "stotra"
tags:
  content_type: ["stotra"]
keywords:
  - "sri"
  - "suryarya"
  - "stotram"
  - "(yajnavalkya"
  - "krutham)"
  - "ಶ್ರೀ ಸೂರ್ಯಾರ್ಯಾ ಸ್ತೋತ್ರಂ (ಯಾಜ್ಞವಲ್ಕ್ಯ ಕೃತಂ)"
  - "yajnavalkya"
  - "krutham"
source:
  text: "Public Domain"
  citation: null
  license: "public-domain"
status: "pending"
quality_level: "community"
phonetic: null
created_at: "2026-02-15T07:06:28.137Z"
updated_at: "2026-02-15T07:06:28.137Z"
---
ಶುಕತುಂಡಚ್ಛವಿಸವಿತುಶ್ಚಂಡರುಚೇಃ ಪುಂಡರೀಕವನಬಂಧೋಃ |  
    ಮಂಡಲಮುದಿತಂ ವಂದೇ ಕುಂಡಲಮಾಖಂಡಲಾಶಾಯಾಃ || ೧ ||

ಯಸ್ಯೋದಯಾಸ್ತಸಮಯೇ ಸುರಮುಕುಟನಿಘೃಷ್ಟಚರಣಕಮಲೋಽಪಿ |  
    ಕುರುತೇಂಜಲಿಂ ತ್ರಿನೇತ್ರಃ ಸ ಜಯತಿ ಧಾಮ್ನಾಂ ನಿಧಿಃ ಸೂರ್ಯಃ || ೨ ||

ಉದಯಾಚಲತಿಲಕಾಯ ಪ್ರಣತೋಽಸ್ಮಿ ವಿವಸ್ವತೇ ಗ್ರಹೇಶಾಯ |  
    ಅಂಬರಚೂಡಾಮಣಯೇ ದಿಗ್ವನಿತಾಕರ್ಣಪೂರಾಯ || ೩ ||

ಜಯತಿ ಜನಾನಂದಕರಃ ಕರನಿಕರನಿರಸ್ತತಿಮಿರಸಂಘಾತಃ |  
    ಲೋಕಾಲೋಕಾಲೋಕಃ ಕಮಲಾರುಣಮಂಡಲಃ ಸೂರ್ಯಃ || ೪ ||

ಪ್ರತಿಬೋಧಿತಕಮಲವನಃ ಕೃತಘಟನಶ್ಚಕ್ರವಾಕಮಿಥುನಾನಾಮ್ |  
    ದರ್ಶಿತಸಮಸ್ತಭುವನಃ ಪರಹಿತನಿರತೋ ರವಿಃ ಸದಾ ಜಯತಿ || ೫ ||

ಅಪನಯತು ಸಕಲಕಲಿಕೃತಮಲಪಟಲಂ ಸಪ್ರತಪ್ತಕನಕಾಭಃ |  
    ಅರವಿಂದವೃಂದವಿಘಟನಪಟುತರಕಿರಣೋತ್ಕರಃ ಸವಿತಾ || ೬ ||

ಉದಯಾದ್ರಿಚಾರುಚಾಮರ ಹರಿತಹಯಖುರಪರಿಹತರೇಣುರಾಗ |  
    ಹರಿತಹಯ ಹರಿತಪರಿಕರ ಗಗನಾಂಗಣದೀಪಕ ನಮಸ್ತೇಽಸ್ತು || ೭ ||

ಉದಿತವತಿ ತ್ವಯಿ ವಿಲಸತಿ ಮುಕುಲೀಯತಿ ಸಮಸ್ತಮಸ್ತಮಿತಬಿಂಬೇ |  
    ನ ಹ್ಯನ್ಯಸ್ಮಿನ್ ದಿನಕರ ಸಕಲಂ ಕಮಲಾಯತೇ ಭುವನಮ್ || ೮ ||

ಜಯತಿ ರವಿರುದಯಸಮಯೇ ಬಾಲಾತಪಃ ಕನಕಸಂನಿಭೋ ಯಸ್ಯ |  
    ಕುಸುಮಾಂಜಲಿರಿವ ಜಲಧೌ ತರಂತಿ ರಥಸಪ್ತಯಃ ಸಪ್ತ || ೯ ||

ಆರ್ಯಾಃ ಸಾಂಬಪುರೇ ಸಪ್ತ ಆಕಾಶಾತ್ಪತಿತಾ ಭುವಿ |  
    ಯಸ್ಯ ಕಂಠೇ ಗೃಹೇ ವಾಪಿ ನ ಸ ಲಕ್ಷ್ಮ್ಯಾ ವಿಯುಜ್ಯತೇ || ೧೦ ||

ಆರ್ಯಾಃ ಸಪ್ತ ಸದಾ ಯಸ್ತು ಸಪ್ತಮ್ಯಾಂ ಸಪ್ತಧಾ ಜಪೇತ್ |  
    ತಸ್ಯ ಗೇಹಂ ಚ ದೇಹಂ ಚ ಪದ್ಮಾ ಸತ್ಯಂ ನ ಮುಂಚತಿ || ೧೧ ||

ನಿಧಿರೇಷ ದರಿದ್ರಾಣಾಂ ರೋಗಿಣಾಂ ಪರಮೌಷಧಮ್ |  
    ಸಿದ್ಧಿಃ ಸಕಲಕಾರ್ಯಾಣಾಂ ಗಾಥೇಯಂ ಸಂಸ್ಮೃತಾ ರವೇಃ || ೧೨ ||
