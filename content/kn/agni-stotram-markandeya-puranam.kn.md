---
id: "agni-stotram-markandeya-puranam.kn"
mantra_id: "agni-stotram-markandeya-puranam"
language_code: "kn"
title: "ಅಗ್ನಿ ಸ್ತೋತ್ರಂ"
deity_theme: ["universal"]
purpose: ["devotion"]
tradition: "stotra"
tags:
  content_type: ["stotra"]
keywords:
  - "agni"
  - "stotram"
  - "(markandeya"
  - "puranam)"
  - "ಅಗ್ನಿ ಸ್ತೋತ್ರಂ"
  - "markandeya"
  - "puranam"
source:
  text: "Public Domain"
  citation: null
  license: "public-domain"
status: "pending"
quality_level: "community"
phonetic: null
created_at: "2026-02-15T07:06:28.137Z"
updated_at: "2026-02-15T07:06:28.137Z"
---
ಶಾಂತಿರುವಾಚ |  
    ಓಂ ನಮಃ ಸರ್ವಭೂತಾನಾಂ ಸಾಧನಾಯ ಮಹಾತ್ಮನೇ |  
    ಏಕದ್ವಿಪಂಚಧಿಷ್ಟ್ಯಾಯ ರಾಜಸೂಯೇ ಷಡಾತ್ಮನೇ || ೧ ||

ನಮಃ ಸಮಸ್ತದೇವಾನಾಂ ವೃತ್ತಿದಾಯ ಸುವರ್ಚಸೇ |  
    ಶುಕ್ರರೂಪಾಯ ಜಗತಾಮಶೇಷಾಣಾಂ ಸ್ಥಿತಿಪ್ರದಃ || ೨ ||

ತ್ವಂ ಮುಖಂ ಸರ್ವದೇವಾನಾಂ ತ್ವಯಾತ್ತುಂ ಭಗವನ್ಹವಿಃ |  
    ಪ್ರೀಣಯತ್ಯಖಿಲಾನ್ ದೇವಾನ್ ತ್ವತ್ಪ್ರಾಣಾಃ ಸರ್ವದೇವತಾಃ || ೩ ||

ಹುತಂ ಹವಿಸ್ತ್ವಯ್ಯಮಲಮೇಧತ್ವಮುಪಗಚ್ಛತಿ |  
    ತತಶ್ಚ ಜಲರೂಪೇಣ ಪರಿಣಾಮಮುಪೈತಿ ಯತ್ || ೪ ||

ತೇನಾಖಿಲೌಷಧೀಜನ್ಮ ಭವತ್ಯನಿಲಸಾರಥೇ |  
    ಔಷಧೀಭಿರಶೇಷಾಭಿಃ ಸುಖಂ ಜೀವಂತಿ ಜಂತವಃ || ೫ ||

ವಿತನ್ವತೇ ನರಾ ಯಜ್ಞಾನ್ ತ್ವತ್ಸೃಷ್ಟಾಸ್ವೋಷಧೀಷು ಚ |  
    ಯಜ್ಞೈರ್ದೇವಾಸ್ತಥಾ ದೈತ್ಯಾಸ್ತದ್ವದ್ರಕ್ಷಾಂಸಿ ಪಾವಕ || ೬ ||

ಆಪ್ಯಾಯ್ಯಂತೇ ಚ ತೇ ಯಜ್ಞಾಸ್ತ್ವದಾಧಾರಾ ಹುತಾಶನ |  
    ಅತಃ ಸರ್ವಸ್ಯ ಯೋನಿಸ್ತ್ವಂ ವಹ್ನೇ ಸರ್ವಮಯಸ್ತಥಾ || ೭ ||

ದೇವತಾ ದಾನವಾ ಯಕ್ಷಾ ದೈತ್ಯಾ ಗಂಧರ್ವರಾಕ್ಷಸಾಃ |  
    ಮಾನುಷಾಃ ಪಶವೋ ವೃಕ್ಷಾ ಮೃಗಪಕ್ಷಿಸರೀಸೃಪಾಃ || ೮ ||

ಆಪ್ಯಾಯ್ಯಂತೇ ತ್ವಯಾ ಸರ್ವೇ ಸಂವರ್ಧ್ಯಂತೇ ಚ ಪಾವಕ |  
    ತ್ವತ್ತ ಏವೋದ್ಭವಂ ಯಾಂತಿ ತ್ವಯ್ಯಂತೇ ಚ ತಥಾ ಲಯಮ್ || ೯ ||

ಅಪಃ ಸೃಜಸಿ ದೇವ ತ್ವಂ ತ್ವಮತ್ಸಿ ಪುನರೇವ ತಾಃ |  
    ಪಚ್ಯಮಾನಾಸ್ತ್ವಯಾ ತಾಶ್ಚ ಪ್ರಾಣಿನಾಂ ಪುಷ್ಟಿಕಾರಣಮ್ || ೧೦ ||

ದೇವೇಷು ತೇಜೋರೂಪೇಣ ಕಾಂತ್ಯಾ ಸಿದ್ಧೇಷ್ವವಸ್ಥಿತಃ |  
    ವಿಷರೂಪೇಣ ನಾಗೇಷು ವಾಯುರೂಪಃ ಪತತ್ತ್ರಿಷು || ೧೧ ||

ಮನುಜೇಷು ಭವಾನ್ ಕ್ರೋಧೋ ಮೋಹಃ ಪಕ್ಷಿಮೃಗಾದಿಷು |  
    ಅವಷ್ಟಂಭೋಽಸಿ ತರುಷು ಕಾಠಿನ್ಯಂ ತ್ವಂ ಮಹೀಂ ಪ್ರತಿ || ೧೨ ||

ಜಲೇ ದ್ರವತ್ವಂ ಭಗವಾನ್ ಜಲರೂಪೀ ತಥಾಽನಿಲೇ |  
    ವ್ಯಾಪಿತ್ವೇನ ತಥೈವಾಗ್ನೇ ನಭಸ್ಯಾತ್ಮಾ ವ್ಯವಸ್ಥಿತಃ || ೧೩ ||

ತ್ವಮಗ್ನೇ ಸರ್ವಭೂತಾನಾಮಂತಶ್ಚರಸಿ ಪಾಲಯನ್ |  
    ತ್ವಾಮೇಕಮಾಹುಃ ಕವಯಸ್ತ್ವಾಮಾಹುಸ್ತ್ರಿವಿಧಂ ಪುನಃ || ೧೪ ||

ತ್ವಾಮಷ್ಟಧಾ ಕಲ್ಪಯಿತ್ವಾ ಯಜ್ಞವಾಹಮಕಲ್ಪಯನ್ |  
    ತ್ವಯಾ ಸೃಷ್ಟಮಿದಂ ವಿಶ್ವಂ ವದಂತಿ ಪರಮರ್ಷಯಃ || ೧೫ ||

ತ್ವಾಮೃತೇ ಹಿ ಜಗತ್ಸರ್ವಂ ಸದ್ಯೋ ನಶ್ಯೇದ್ಧುತಾಶನ |  
    ತುಭ್ಯಂ ಕೃತ್ವಾ ದ್ವಿಜಃ ಪೂಜಾಂ ಸ್ವಕರ್ಮವಿಹಿತಾಂ ಗತಿಮ್ || ೧೬ ||

ಪ್ರಾಯತಿ ಹವ್ಯಕವ್ಯಾದ್ಯೈಃ ಸ್ವಧಾಸ್ವಾಹಾಭ್ಯುದೀರಣಾತ್ |  
    ಪರಿಣಾಮಾತ್ಮವೀರ್ಯಾ ಹಿ ಪ್ರಾಣಿನಾಮಮರಾರ್ಚಿತ || ೧೭ ||

ದಹಂತಿ ಸರ್ವಭೂತಾನಿ ತತೋ ನಿಷ್ಕ್ರಮ್ಯ ಹೇತಯಃ |  
    ಜಾತವೇದಸ್ತವೈವೇಯಂ ವಿಶ್ವಸೃಷ್ಟಿಮಹಾದ್ಯುತೇ || ೧೮ ||

ತವೈವ ವೈದಿಕಂ ಕರ್ಮ ಸರ್ವಭೂತಾತ್ಮಕಂ ಜಗತ್ |  
    ನಮಸ್ತೇಽನಲ ಪಿಂಗಾಕ್ಷ ನಮಸ್ತೇಽಸ್ತು ಹುತಾಶನ || ೧೯ ||

ಪಾವಕಾದ್ಯ ನಮಸ್ತೇಽಸ್ತು ನಮಸ್ತೇ ಹವ್ಯವಾಹನ |  
    ತ್ವಮೇವ ಭುಕ್ತಪೀತಾನಾಂ ಪಾಚನಾದ್ವಿಶ್ವಪಾವಕಃ || ೨೦ ||

ಶಸ್ಯಾನಾಂ ಪಾಕಕರ್ತಾ ತ್ವಂ ಪೋಷ್ಟಾ ತ್ವಂ ಜಗತಸ್ತಥಾ |  
    ತ್ವಮೇವ ಮೇಘಸ್ತ್ವಂ ವಾಯುಸ್ತ್ವಂ ಬೀಜಂ ಶಸ್ಯಹೇತುಕಮ್ || ೨೧ ||

ಪೋಷಾಯ ಸರ್ವಭೂತಾನಾಂ ಭೂತಭವ್ಯಭವೋ ಹ್ಯಸಿ |  
    ತ್ವಂ ಜ್ಯೋತಿಃ ಸರ್ವಭೂತೇಷು ತ್ವಮಾದಿತ್ಯೋ ವಿಭಾವಸುಃ || ೨೨ ||

ತ್ವಮಹಸ್ತ್ವಂ ತಥಾ ರಾತ್ರಿರುಭೇ ಸಂಧ್ಯೇ ತಥಾ ಭವಾನ್ |  
    ಹಿರಣ್ಯರೇತಾಸ್ತ್ವಂ ವಹ್ನೇ ಹಿರಣ್ಯೋದ್ಭವಕಾರಣಮ್ || ೨೩ ||

ಹಿರಣ್ಯಗರ್ಭಶ್ಚ ಭವಾನ್ ಹಿರಣ್ಯಸದೃಶಪ್ರಭಃ |  
    ತ್ವಂ ಮುಹೂರ್ತಂ ಕ್ಷಣಶ್ಚ ತ್ವಂ ತ್ವಂ ತ್ರುಟಿಸ್ತ್ವಂ ತಥಾ ಲವಃ || ೨೪ ||

ಕಲಾಕಾಷ್ಠಾನಿಮೇಷಾದಿರೂಪೇಣಾಸಿ ಜಗತ್ಪ್ರಭೋ |  
    ತ್ವಮೇತದಖಿಲಂ ಕಾಲಃ ಪರಿಣಾಮಾತ್ಮಕೋ ಭವಾನ್ || ೨೫ ||

ಯಾ ಜಿಹ್ವಾ ಭವತಃ ಕಾಲೀ ಕಾಲನಿಷ್ಠಾಕರೀ ಪ್ರಭೋ |  
    ಭಯಾಂನಃ ಪಾಹಿ ಪಾಪೇಭ್ಯಃ ಐಹಿಕಾಚ್ಚ ಮಹಾಭಯಾತ್ || ೨೬ ||

ಕರಾಲೀ ನಾಮ ಯಾ ಜಿಹ್ವಾ ಮಹಾಪ್ರಲಯಕಾರಣಮ್ |  
    ತಯಾ ನಃ ಪಾಹಿ ಪಾಪೇಭ್ಯಃ ಐಹಿಕಾಚ್ಚ ಮಹಾಭಯಾತ್ || ೨೭ ||

ಮನೋಜವಾ ಚ ಯಾ ಜಿಹ್ವಾ ಲಘಿಮಾಗುಣಲಕ್ಷಣಾ |  
    ತಯಾ ನಃ ಪಾಹಿ ಪಾಪೇಭ್ಯಃ ಐಹಿಕಾಚ್ಚ ಮಹಾಭಯಾತ್ || ೨೮ ||

ಕರೋತಿ ಕಾಮಂ ಭೂತೇಭ್ಯೋ ಯಾ ತೇ ಜಿಹ್ವಾ ಸುಲೋಹಿತಾ |  
    ತಯಾ ನಃ ಪಾಹಿ ಪಾಪೇಭ್ಯಃ ಐಹಿಕಾಚ್ಚ ಮಹಾಭಯಾತ್ || ೨೯ ||

ಸುಧೂಮ್ರವರ್ಣಾ ಯಾ ಜಿಹ್ವಾ ಪ್ರಾಣಿನಾಂ ರೋಗದಾಹಿಕಾ |  
    ತಯಾ ನಃ ಪಾಹಿ ಪಾಪೇಭ್ಯಃ ಐಹಿಕಾಚ್ಚ ಮಹಾಭಯಾತ್ || ೩೦ ||

ಸ್ಫುಲಿಂಗಿನೀ ಚ ಯಾ ಜಿಹ್ವಾ ಯತಃ ಸಕಲಪುದ್ಗಲಾಃ |  
    ತಯಾ ನಃ ಪಾಹಿ ಪಾಪೇಭ್ಯಃ ಐಹಿಕಾಚ್ಚ ಮಹಾಭಯಾತ್ || ೩೧ ||

ಯಾ ತೇ ವಿಶ್ವಾ ಸದಾ ಜಿಹ್ವಾ ಪ್ರಾಣಿನಾಂ ಶರ್ಮದಾಯಿನೀ |  
    ತಯಾ ನಃ ಪಾಹಿ ಪಾಪೇಭ್ಯಃ ಐಹಿಕಾಚ್ಚ ಮಹಾಭಯಾತ್ || ೩೨ ||

ಪಿಂಗಾಕ್ಷ ಲೋಹಿತಗ್ರೀವ ಕೃಷ್ಣವರ್ಣ ಹುತಾಶನ |  
    ತ್ರಾಹಿ ಮಾಂ ಸರ್ವದೋಷೇಭ್ಯಃ ಸಂಸಾರಾದುದ್ಧರೇಹ ಮಾಮ್ || ೩೩ ||

ಪ್ರಸೀದ ವಹ್ನೇ ಸಪ್ತಾರ್ಚಿಃ ಕೃಶಾನೋ ಹವ್ಯವಾಹನ |  
    ಅಗ್ನಿಪಾವಕಶುಕ್ರಾದಿ ನಾಮಾಷ್ಟಭಿರುದೀರಿತಃ || ೩೪ ||

ಅಗ್ನೇಽಗ್ರೇ ಸರ್ವಭೂತಾನಾಂ ಸಮುದ್ಭೂತ ವಿಭಾವಸೋ |  
    ಪ್ರಸೀದ ಹವ್ಯವಾಹಾಖ್ಯ ಅಭಿಷ್ಟುತ ಮಯಾವ್ಯಯ || ೩೫ ||

ತ್ವಮಕ್ಷಯೋ ವಹ್ನಿರಚಿಂತ್ಯರೂಪಃ  
ಸಮೃದ್ಧಿಮನ್ ದುಷ್ಪ್ರಸಹೋಽತಿತೀವ್ರಃ |  
    ತ್ವಮವ್ಯಯಂ ಭೀಮಮಶೇಷಲೋಕಂ  
ಸಮೂರ್ತಿಕೋ ಹಂತ್ಯಥವಾತಿವೀರ್ಯಃ || ೩೬ ||

ತ್ವಮುತ್ತಮಂ ಸತ್ತ್ವಮಶೇಷಸತ್ವ-  
-ಹೃತ್ಪುಂಡರೀಕಸ್ತ್ವಮನಂತಮೀಡ್ಯಮ್ |  
    ತ್ವಯಾ ತತಂ ವಿಶ್ವಮಿದಂ ಚರಾಚರಂ  
ಹುತಾಶನೈಕೋ ಬಹುಧಾ ತ್ವಮತ್ರ || ೩೭ ||

ತ್ವಮಕ್ಷಯಃ ಸಗಿರಿವನಾ ವಸುಂಧರಾ  
ನಭಃ ಸಸೋಮಾರ್ಕಮಹರ್ದಿವಾಖಿಲಮ್ |  
    ಮಹೋದಧೇರ್ಜಠರಗತಂಚ ವಾಡವೋ  
ಭವಾನ್ವಿಭೂತ್ಯಾ ಪರಯಾ ಕರೇ ಸ್ಥಿತಃ || ೩೮ ||

ಹುತಾಶನಸ್ತ್ವಮಿತಿ ಸದಾಭಿಪೂಜ್ಯಸೇ  
ಮಹಾಕ್ರತೌ ನಿಯಮಪರೈರ್ಮಹರ್ಷಿಭಿಃ |  
    ಅಭಿಷ್ಟುತಃ ಪಿವಸಿ ಚ ಸೋಮಮಧ್ವರೇ  
ವಷಟ್ಕೃತಾನ್ಯಪಿ ಚ ಹವೀಂ‍ಷಿ ಭೂತಯೇ || ೩೯ ||

ತ್ವಂ ವಿಪ್ರೈಃ ಸತತಮಿಹೇಜ್ಯಸೇ ಫಲಾರ್ಥಂ  
ವೇದಾಂಗೇಷ್ವಥ ಸಕಲೇಷು ಗೀಯಸೇ ತ್ವಮ್ |  
    ತ್ವದ್ಧೇತೋರ್ಯಜನಪರಾಯಣಾ ದ್ವಿಜೇಂದ್ರಾ  
ವೇದಾಂಗಾನ್ಯಧಿಗಮಯಂತಿ ಸರ್ವಕಾಲೇ || ೪೦ ||

ತ್ವಂ ಬ್ರಹ್ಮಾ ಯಜನಪರಸ್ತಥೈವ ವಿಷ್ಣುಃ  
ಭೂತೇಶಃ ಸುರಪತಿರರ್ಯಮಾ ಜಲೇಶಃ |  
    ಸೂರ್ಯೇಂದು ಸಕಲಸುರಾಸುರಾಶ್ಚ ಹವ್ಯೈಃ  
ಸಂತೋಷ್ಯಾಭಿಮತಫಲಾನ್ಯಥಾಪ್ನುವಂತಿ || ೪೧ ||

ಅರ್ಚಿರ್ಭಿಃ ಪರಮಮಹೋಪಘಾತದುಷ್ಟಂ  
ಸಂಸ್ಪೃಷ್ಟಂ ತವ ಶುಚಿ ಜಾಯತೇ ಸಮಸ್ತಮ್ |  
    ಸ್ನಾನಾನಾಂ ಪರಮಮತೀವ ಭಸ್ಮನಾ ಸತ್  
ಸಂಧ್ಯಾಯಾಂ ಮುನಿಭಿರತೀವ ಸೇವ್ಯಸೇ ತತ್ || ೪೨ ||

ಪ್ರಸೀದ ವಹ್ನೇ ಶುಚಿನಾಮಧೇಯ  
ಪ್ರಸೀದ ವಾಯೋ ವಿಮಲಾತಿದೀಪ್ತೇ |  
    ಪ್ರಸೀದ ಮೇ ಪಾವಕ ವೈದ್ಯುತಾದ್ಯ  
ಪ್ರಸೀದ ಹವ್ಯಾಶನ ಪಾಹಿ ಮಾಂ ತ್ವಮ್ || ೪೩ ||

ಯತ್ತೇ ವಹ್ನೇ ಶಿವಂ ರೂಪಂ ಯೇ ಚ ತೇ ಸಪ್ತ ಹೇತಯಃ |  
    ತಃ ಪಾಹಿ ನಃ ಸ್ತುತೋ ದೇವ ಪಿತಾ ಪುತ್ರಮಿವಾತ್ಮಜಮ್ || ೪೪ ||
